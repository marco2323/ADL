# "Chi odio io?" 
## Editoriale di Andrea Ermano  
### giovedì 24 gennaio 2013
-------------------------------

#### **_Pensierini inattuali sul partito dell'odio_**


«Chi mai odio io – al meglio – tra la gentaglia d'oggidì? La gentaglia socialista (…), quelli che minano alla base l'istinto, il piacere, il senso di frugalità del lavoratore nel suo modesto modo di essere, – lo rendono invidioso, gli insegnano la vendetta… Mai l'ingiustizia sta nei non eguali diritti, essa sta nella rivendicazione di diritti "eguali"… Che cos'è cattivo? Ma l'ho appena detto: tutto ciò che nasce da debolezza, invidia, vendetta. L'Anarchico e il Cristiano discendono da un'unica origine.»

Con queste parole, paradossali, Friedrich Nietzsche chiude il capitolo cinquantasettesimo del "Saggio per una critica del Cristianesimo", apparso nel 1888 e noto con il titolo Der Antichrist.

Affinità originaria tra l’anarchico, il cristiano e il socialista, dunque, che in altri luoghi Nietzsche estende all’analogia tra il socialista e l’ebreo nonché tra l’ebreo e il filosofo, vertice pretesco di ogni esecrabilità (qui traspare l'ironia paradossale del grande pensatore).

Il pamphlet nietzscheano esce negli anni Novanta dell’Ottocento anche in traduzione italiana e ha grande diffusione nel neonato PSI. Ne troviamo traccia sull'ADL di oltre un secolo fa. La nostra "Piccola biblioteca socialista" propone Nietzsche come lettura consigliata alle avanguardie organizzate del movimento operaio d'emigrazione.

Nietzsche "odia" i socialisti, dunque. E li odia però in odio… all’odio, cioè al risentimento dell’invidia, che ogni vitalità perseguita, che ogni piacere manda in rovina.

Nietzsche "odia" i socialisti. Ma i socialisti non odiano Nietzsche e molti giovani socialisti anzi lo amano appassionatamente. Tra questi amanti giovani di Nietzsche c'è un ventenne che sembra predestinato a grandi cose; ed è su di lui che ora vorrei soffermarmi.

Losanna, 26 marzo 1904: il giovane socialista, brillante collaboratore dell'ADL e lettore attento di Nietzsche più che di Marx, si produce in una pubblica disputa che farà scalpore.

Con gesto plateale estrae dal taschino l'orologio a cipolla, lo colloca sul tavolo della presidenza e concede un minuto di tempo a Dio per fulminarlo lì, seduta stante. In caso contrario egli si vedrà costretto a dichiarare ufficialmente, dinanzi all'esterrefatto pastore valdese Alfredo Taglialatela, la comprovata e definitivamente confermata inesistenza dell'Altissimo.

Un trionfo.

Il giovane rivoluzionario non essendo stato incenerito seduta stante, pubblicherà i contenuti di quel dibattito presso l'editrice "La Fiaccola" in Ginevra con il titolo L'uomo e la divinità. Qualche tempo dopo ne curerà anche un’edizione luganese. Alla quale aggiungerà di suo pugno una prefazione.

Notoriamente, quel giovane socialista rivoluzionario è Mussolini, il futuro "Uomo della Provvidenza" e duce del fascismo. Scrive: «Con questo opuscolo la Biblioteca Internazionale di Propaganda Razionalista inizia le sue pubblicazioni, fiduciosa d'incontrare le simpatie dell'elemento operaio e lieta di contribuire colla sua opera al movimento generale d'emancipazione umana. (…) Davanti all'espandersi del libero pensiero, Papa Sarto – trepido delle sorti del suo dominio – grida: "Fedeli, l'Anticristo è nato!". L'Anticristo è la Ragione umana che si ribella al dogma e abbatte Dio.»

<>

Mi viene in mente ora un'altra disputa sull'Anticristo tra un giovane socialista italiano in Svizzera e un pastore evangelico. Essa ebbe luogo tra chi scrive e Hans-Jürg Braun, pastore evangelico oltre che docente presso l’Università di Zurigo.

Si trattava di una delle mie prove orali per l'esame di laurea. E fu proprio Hans-Jürg Braun – uomo ascetico e spirituale – ad assegnarmi Der Antichrist quale testo tematico. Anzi, più che assegnarmelo, me lo impose con inamovibilità per me sorprendente, forzando la mia avversione di studente di logica per le prose filosofiche troppo estrose.

Arriva il giorno dell'esame e la nostra disputa ha luogo a ruoli buffamente rovesciati rispetto a quelli del giovane Mussolini e del pastore Taglialatela.

Adesso è il pastore Braun ad argomentare l'anticristianesimo nietzscheano, mentre io, agnostico e perplesso, mi ritrovo a difendere le ragioni della morale tradizionale. Alla fine Braun riesce a estorcermi l'ammissione, molto controvoglia, che quel saggio del 1888, in effetti, mette a nudo una serie di problemi esistenti nel Cristianesimo, nel Socialismo e, a quanto pare, in ogni dottrina incline al narcisismo morale.

Dovetti concludere, mio malgrado, che il Nietzsche dell’Anticristo è… un buon cristiano.

Il pastore Braun mi diede il massimo dei voti, ma io mi odiai per quell'uscita. Nietzsche un buon cristiano!? Eppure così era ed è. Se è vero che un buon cristiano, come scrive Eco, ha il dovere critico e autocritico di collocare l'altro al di sopra di ogni astratta ideologia, e fosse pure un'ideologia astrattamente cristiana.

Idem come sopra per il socialismo.

Ignazio Silone – "cristiano senza chiesa e socialista senza partito" – saprebbe parlarci a lungo della sanguinosa Conquista, cristiana, in Terra Santa o nelle Americhe. O del Colonialismo – illuminista e liberale nella madrepatria europea, ma proto-nazista in Africa e Asia. Né tralascerebbe ovviamente il Comunismo sovietico.

Chi ha vissuto concretamente l’ottusità di un apparato real-socialista – come il notevole pittore contemporaneo Valentin Lustig, ebreo-rumeno emigrato a Gerusalemme, laureatosi all'Accademia di Firenze e trapiantatosi in Svizzera – non cessa di ammonirci su quanto inclinato e sdrucciolo sia il piano di collegamento tra le buone intenzioni e l’inferno.

<>

Non vorrei concludere queste prime considerazioni per il 2013 senz'aver riportato il Coro che Franco Fortini pubblicò su L’Avvenire dei lavoratori del 15 aprile 1944. In esso spicca con grande intensità il sentimento dell'odio. Si tratta del testo in cui la Shoah lascia per la prima volta un'impronta sulla lingua della letteratura italiana.


Coro di deportati


Quando il ghiaccio striderà

dentro le rive verdi, e romperanno

dai celesti d'aria amara

nelle pozze delle carraie

globi barbari di primavera

noi saremo lontani.


Vorremmo tornare e guardare,

carezzare il trifoglio dei prati,

gli stipiti della casa nuova,

piangere di pietà

dove passò nostra madre:

invece saremo lontani.


Invece noi prigionieri

rideremo senza requie

e odieremo fin dove le lame

dei coltelli s'impugnano.

Maledetto chi ci conduce

lontano, sempre lontano.


E quando saremo tornati

l'erba pazza sarà nei cortili,

e il fiato dei morti nell'aria.

Le rughe sopra le mani,

la ruggine sopra i badili:

e ancora saremo lontani.


Saremo ancora lontani

dal viso che in sogno ci accoglie

qui, stanchi d'odio e d'amore.

Ma verranno nuove le mani

come vengono nuove le foglie

ora ai nostri campi lontani.


Ma la gemma s'aprirà,

e la fonte parlerà, come una volta.

Splenderai, pietra sepolta,

nostro antico cuore umano,

scheggia cruda, legge nuda,

all'occhio del cielo lontano.


[24.1.2013]


