# Come evitare lo Scatenamento

## Editoriale di Andrea Ermano 
### lunedì 28 maggio 2012
-----------------------

Molti doni, e preziosi, portò la follia alla Grecia. E tra questi un uomo alquanto bizzarro, ma saggio: Diogene di Sinope, detto anche “il Socrate folle”. Elesse a domicilio una botte. Poi, con la lanterna sotto il sole cocente, si pose alla ricerca dell’uomo. Uomo che gli accademici usavano classificare come “animale bipede implume”; e allora lui si presentò all’Accademia con un pollo spennato: “Eccovi l’uomo”.

Si dice che un giorno mandò a “vaffa” il grande Alessandro. Un altro giorno, prese a sbrigare delle faccende “riguardanti Afrodite” in mezzo all’agorà! E allorché i mercanti di Atene ristettero esterrefatti dinanzi a quel barbone che, fuor di metafora, si masturbava sulla pubblica piazza – Diogene levò il pugno contro di loro, imprecando: “Ah, se, strofinando la pancia, si potesse eliminare anche la fame!”.

<>

All’antica scuola di Diogene si rifà un celebre intellettuale tedesco contemporaneo, Peter Sloterdijk, che nella sua Critica della ragion cinica riserva il nome greco di quella filosofia, il kynismòs, per designare la sfrontatezza “dal basso”. Frontalmente contrapposta al cinismo dei moderni che per questo filosofo è invece una specie di lotta di classe “dall’alto”.

Il cinismo moderno sa di essere quel che è: una lucida malafede. Il cinismo moderno siamo noi, che un po’ vorremmo emanciparci dalla nostra grassa infelicità, dalla nostra malinconica rinuncia a una vita nuova in luogo di una vita falsa. È la sindrome del donabbondio universale che “constata” la propria debolezza di carattere. E però – cave canem! – si tratta di una debolezza dei freni civilizzatori, e questi quando si spezzano ci consegnano non alla mestizia, bensì allo Scatenamento.

L’idea di unificare nello Scatenamento cinico le molteplici forme della malafede – religiosa, politica, militare, sessuale ecc. – venne a Sloterdijk nel corso di un vastissimo studio sulla letteratura di Weimar come forma culturale della “modernità tedesca” nella quale era incubato il nazismo.

«Il tutto si presta a una lettura allarmante, e non tanto per gli orribili fatti, quanto per la sicurezza perfetta con cui il tacito patto esistente tra gli esseri umani viene ridotto in pezzi», protocollava in presa diretta la prosa dell’arte di Ernst Juenger negli anni Trenta: «L’impressione è all’incirca quella che si avrebbe se qualcuno nella stanza levasse la voce dicendo: “Già che ora siamo qui tra noi bestie - - -”».

<>

Forse dovremmo, noi italiani, sederci tutti intorno a un gran tavolo assembleare insieme a Grillo per rimeditare il problema del debito pubblico della città di Parma prima che il Capo comico arrivi a Roma. Ma che cosa proporgli? Non una patrimoniale, che sarebbe la classica falsa partenza foriera di pesanti insulti.

Ah, se insultando i cittadini si potessero anche governare le città! Ah, se i “vaffa” fossero convertibili in oro! Salderemmo ogni sofferenza e ogni esposizione finanziaria senza spendere un Euro. Ma purtroppo o per fortuna le nostre buone intenzioni, come le cattive del resto, conducono non sempre a conseguimenti proporzionalmente tali.

<>

E allora che fare contro il debito municipale? Giriamo la domanda al neosindaco Pizzarotti, detto “Pizza”. A proposito: se tutti i pizzaioli del mondo si dessero la mano, idealmente, e decidessero di versare alla città un centesimo per ogni etto di prosciutto, in breve tempo Parma, capitale mondiale della gastronomia, sarebbe liberata dalla morsa finanziaria che l’attanaglia.

Detto fatto, ci siamo recati da un esperto e competente pizzaiolo e gli abbiamo chiesto: “Senta, cosa ne dice se quella che lei decora con quattro bellissime fette di crudo e cinque bellissime fette di parmigiano, la si ribattezzasse Pizza Rotti devolvendo un tot dell’incasso a chi di dovere?”

L’esperto e competente gastronomo, dopo averci pensato su per qualche istante, ha emesso il suo parere tecnico in materia: “Pizza Rotti?! Non mi suona per niente. Meglio continuare a chiamarla Pizza Parma”.

Cosa ci fa capire il parere tecnico del lavoratore della gastronomia da noi interpellato? Ci fa capire che – Grillo o non Grillo – Parma è: Parmigiano, Prosciutto, Tortellino. Tre patrimoni dell’umanità. Auguriamoci che il neosindaco ne tenga debitamente conto e svolga bene il suo mandato.

E, visto che ci siamo, tenga ben presente – caro Pizzarotti – anche il salame di Felino, il culatello di Zibello, la spalla cotta di San Secondo Parmense, la spalla cruda di Palasone, lo strolghino, la culaccia, il fiocchetto e la cicciolata!

Né dimentichi i cappelletti in brodo, i tortelli ripieni d’erbetta o di patate, di zucca, funghi o castagne!

Per non dilungarci sui Tortél Dóls di Colorno e sulle chicche.

<>

Ciò premesso, azzardiamo una congettura più propriamente politica.

Grillo, da decenni, fa parte integrante dell’establishment nazionale – contro il quale egli mostra di scagliarsi come in uno spettacolo di wrestling, sport nel quale notoriamente ci sono degli atleti professionisti che si affrontano in incontri dall'esito prestabilito. Che poi è l’esito prediletto dall’establishment nazionale, entità impolitica, quando non antipolitica, giunta però forse alla vigilia del suo Scatenamento.

Ecco allora il contesto in cui va inquadrata anche la proposta di riassetto costituzionale del cav. Berlusconi: un’altra manovra wrestling volta a viralizzare la fantasia di un pubblico imbufalito, giunto anche esso, temiamo, alla vigilia del suo Scatenamento.

Ah, se lanciando idee di Grandi riforme si potesse riformare patria della Controriforma!

Di sicuro la questione non è se questo Parlamento di “nominati” possegga legittimazione bastante a realizzare una Grande riforma costituzionale, con tanto di doppie letture alla Camera e in Senato. Per una tale riforma manca semplicemente il tempo, visto che tra dieci mesi, al più tardi, si va tutti a votare.

Questo Parlamento può però riformare la legge elettorale, che è una legge ordinaria, sgombrando il campo tanto dal premio di maggioranza quanto dalle liste bloccate, e armonizzando la frastagliata soglia di sbarramento.

Le interminabili polemiche sull’eventuale introduzione di un sistema maggioritario uninominale possono attendere qualche tempo, perché la crisi esigerà comunque governi di vastissime intese; la questione della “governabilità” si pone oggi in termini di coesione e consenso sociale, non semplicemente di maggioranze parlamentari. E giova ricordare che la nostra Costituzione è rigorosamente proporzionale.

Nulla vieta che essa possa essere riformata in senso semi-presidenzialista, o anche presidenzialista, ma se ciò dev’essere, è augurabile che avvenga in modo organico, senza ulteriori interventi improvvisati, approssimativi e sconnessi.

Perché non procedere allora alla convocazione di una nuova Assemblea Costituente? In fondo, la consultazione politico-istituzionale tenutasi all'indomani della Liberazione fu uno dei momenti più alti della nostra storia unitaria.

Come nel 1946 gli elettori potrebbero ricevere due schede, l’una per l’elezione dei costituenti, l’altra per la scelta della forma di Governo, se parlamentare, presidenziale o semipresidenziale. [28.5.2012] 
