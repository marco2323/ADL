# Va' tranquillo, dunque!  
#### Con queste parole An-Tun si accommiata dai suoi lettori.

## Editoriale di Andrea Ermano 
### mercoledì 28 novembre 2012


Dall'Osservatorio Astronomico sito su Monte Mario in Roma non lo si vede bene, quel luogo in cui molto tempo fa lo starnazzamento delle oche capitoline, sacre a Giunone, mise l'Urbe in guardia dal barbaro invasore. All'incirca in quel luogo sta oggi una gran statua equestre. Bronzea. Magnifica. Lustrata.

Raffigura Marco Aurelio, imperatore e filosofo. Inventore dell'anagrafe. Lui stesso alla nascita era stato chiamato Marco Annio Vero, come il padre e il padre del padre. Un Vero di nome, un falso la sua statua. Sì, perché il monumento originale non sta all'aperto, sulla piazza stellata, ma nell'attiguo Palazzo dei Conservatori, al riparo dalle intemperie. Ed è giusto così.

L'augusto inventore dell'anagrafe, Marco Annio Vero, detto Marco Aurelio, chiamato Antonino dall'imperatore Antonino Pio, soprannominato Verissimus dall'imperatore Adriano – molti i nomi, una la sostanza – scrisse una bella autobiografia in lingua greca. A se stesso, questo il titolo del libro, fu l'ultimo capolavoro della scuola stoica, ma anche l'inaugurazione di una lunga sequela di Pensieri, Confessioni, Riflessioni, Meditazioni e Ricordi che – da Agostino a Rousseau, da Descartes a Pascal, da Leopardi ad Adorno – affollano la galleria delle grandi opere filosofico-letterarie di genere introspettivo.

A se stesso è passato alla storia come testamento spirituale del quinto tra i cosiddetti "imperatori buoni". Cesare Marco Aurelio Antonino Augusto fu alacremente impegnato a favore dei valori di giustizia e uguaglianza per tutti i cittadini romani. Nella sua azione di governo egli combatté la schiavitù e la tortura. Investì il denaro pubblico non in monumenti, ma in lavori utili, dai quali dipendeva la sicurezza del Principato, il progresso dei commerci, il bene comune. Fu promotore di pacifiche attività commerciali lungo nuove vie e a tale scopo nel 166 inviò ambasciatori persino in Cina. Negli annali dell'Impero di Mezzo viene annoverato con il nome di An-Tun (安敦).

Per otto anni guidò le sorti di Roma in regime di condivisione diarchica con il fratello adottivo Lucio Vero. Dopo la cui morte Marco Aurelio fu per undici anni un uomo solo al comando dell'impero. Moltiplicò allora il suo impegno, ma neppure quella volta Roma e l'Occidente riuscirono a realizzare i grandi ideali che gli sottendono, ai quali sempre tendono e che per lo più disattendono. L'impedimento? Gli storici parlano di "resistenze corporative" e narrano che, in quell'epoca antica, gli apparati di potere, tra cui alti funzionari dell'anagrafe imperiale, frapponessero ostacoli su ostacoli a ogni riforma, paventando, forse, la perdita di privilegi.

Alla fine, il sentimento di sé che Marco trasmette è quello dell'incompiutezza. Lo conferma la chiusa (indimenticabile) del suo libro: «Uomo! Sei stato cittadino in questa grande città [= in questo mondo, ndt]. Se per cinque o tre anni, che differenza ti fa? La conformità alle leggi è per ciascuno uguale. E allora che cosa c'è di tremendo, se a esiliarti da questa città [= da questo mondo, ndt] non è un tiranno o un giudice ingiusto, ma la Natura, colei che ti ci aveva introdotto? Come il regista che, assunto un attor comico, lo congedi dalla scena: "Ma non ho recitato i cinque atti, ne ho recitati tre!". – Hai recitato bene, ma in questa vita tre atti sono l'intero spettacolo. E che sia finito, questo lo determina colui il quale ha deciso la convocazione allora e lo scioglimento ora. Tu non decidi né l'una né l'altro. Va' tranquillo, dunque! Anche chi ti congeda è tranquillo.» (M. Ant. XIII, 36)

Con queste parole il libro finisce. Così si accommiata Marco An-Tun dal tempo assegnatogli in sorte. Morirà di peste? O di ferite in battaglia? Non lo sappiamo con esattezza. "In questa vita tre atti sono l'intero spettacolo". Ne vennero scolpite le gesta sulla Colonna di Marco Aurelio, oggi collocata in Piazza della Colonna, proprio di fronte a Palazzo Chigi.

Tutti la possono ammirare.

La Colonna sovrasta i palazzi intorno. Ed è giusto così. La Colonna è stata fatta grande per poter contenere una lunga spirale colma di storia e di mito. Ma – Uomo! Cittadino di questo mondo! – anche quella grande spirale è una spirale finita. Questo premoniva e ammoniva, icasticamente, A se stesso.

Per un antico imperatore la conclusione del mandato (oggi detta anche "vaffangrillo" o "rottamazione") coincideva con la fine della vita terrena. Tuttora è così, in alcuni casi. Dall'altra parte del Tevere, per esempio, il Pontifex maximus viene anche attualmente eletto "a vita", come pure i suoi Vescovi e Cardinali, e questo vale anche al di qua del Tevere per i più illustri tra i Senatori della Repubblica.

Per tutto il resto, però, la giustapposizione tra la Colonna di Marco Aurelio e Palazzo Chigi può aiutarci a rimemorare un'importante differenza tra ieri e oggi: la nostra Costituzione non prevede cariche esecutive "vita natural durante", essendo la Repubblica insieme al suo governo un bene comune, non una proprietà personale.

Che dire, quindi, di alcune recenti dichiarazioni televisive dell'attuale inquilino di Palazzo Chigi?

«Io rifletterò su tutte le possibilità, nessuna esclusa, in cui eventualmente io ritenga di poter dare il mio contributo al miglior interesse dell'Italia» – ha detto. «Sarà una decisione mia, se vorrò cercare, o accettare, di dare un contributo. E come sempre terrò nella massima considerazione, nel prendere questa mia decisione, l'orientamento, le valutazioni, i consigli del presidente Napolitano.»

Ora, il Presidente della Repubblica – nelle cui mani Monti ha prestato giuramento di fedeltà alla Costituzione (Cost. 93) – non fornisce solo orientamenti, valutazioni e consigli, ma nomina il Presidente del Consiglio (Cost. 92). Significherà pur qualcosa. A parte ciò, il men che si possa notare in merito alle frasi vagamente egolatriche di cui sopra è l'assenza dal loro universo concettuale della categoria di "Parlamento". Che pure designa il luogo proprio in cui si delibera sulle sorti del Governo (Cost. 94). Ma, come diceva Totò, ogni limite ha la sua pazienza. (28.11.12)


